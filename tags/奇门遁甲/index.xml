<?xml version="1.0" encoding="utf-8" standalone="yes" ?>
<rss version="2.0" xmlns:atom="http://www.w3.org/2005/Atom">
  <channel>
    <title>奇门遁甲 on BoPo的备忘录</title>
    <link>http://bopo.github.io/tags/%E5%A5%87%E9%97%A8%E9%81%81%E7%94%B2/</link>
    <description>Recent content in 奇门遁甲 on BoPo的备忘录</description>
    <generator>Hugo -- gohugo.io</generator>
    <language>zh</language>
    <lastBuildDate>Sat, 20 May 2017 11:58:06 +0200</lastBuildDate>
    
	<atom:link href="http://bopo.github.io/tags/%E5%A5%87%E9%97%A8%E9%81%81%E7%94%B2/index.xml" rel="self" type="application/rss+xml" />
    
    
    <item>
      <title>烟波钓叟赋</title>
      <link>http://bopo.github.io/2017/05/20/yan_bo_diao_sou/</link>
      <pubDate>Sat, 20 May 2017 11:58:06 +0200</pubDate>
      
      <guid>http://bopo.github.io/2017/05/20/yan_bo_diao_sou/</guid>
      <description>阴阳顺逆妙难穷，二至还乡一九宫。若能了达阴阳理，天地都在一掌中。 轩辕黄帝战蚩尤，涿鹿经年苦未休，偶梦天神授符诀，登坛致祭谨虔修。 神龙负图出洛水，彩凤衔书碧云里，因命风后演成文，遁甲奇门从此始。 一千八十当时制，太公删成七十二。逮于汉代张子房，一十八局为精艺。 先须掌上排九宫，纵横十五在其中。次将八卦论八节，一气统三为正宗。 阴阳二遁分顺逆，一气三元人莫测。五日都来换一元，超神接气为准则。 认取九宫为九星，八门又逐九宫行。九宫逢甲为直符，八门值使自分明。 符上之门为直使，十时一位堪凭据。直符常遣加时干，直使逆顺遁宫去。 六甲元号六仪名，三奇即是乙丙丁。阳遁顺仪奇逆布，阴遁逆仪奇顺行。 吉门偶尔合三奇，值此须云百事宜。更合从旁加检点，余宫不可有微疵。 三奇得使诚堪使，六甲遇之非小补。乙逢犬马丙鼠猴，六丁玉女骑龙虎。 又有三奇游六仪，号为玉女守门扉。若作阴私和合事，请君但向此中推。 天三门兮地四户，问君此法如何处？太冲小吉与从魁，此是天门私出路。 地户除危定与开，举事皆从此中去。六合太阴太常君，三辰元是地私门。 更得奇门相照耀，出门百事总欣欣。太冲天马最为贵，卒然有难宜逃避。 但当乘取天马行，剑戟如山不足畏。三为生气五为死，胜在三兮衰在五。 能识游三避五时，造化真机须记取。就中伏吟最为凶，天蓬加着地天蓬。 天蓬若到天英上，须知即是反吟宫。八门反复皆如此，生在生兮死在死。 假令吉宿得奇门。万事皆凶不堪使。六仪击刑何太凶，甲子直符愁向东。 戌刑在未申刑虎，寅巳辰辰午刑午。三奇入墓好思推，甲日那堪见未宫。 丙奇属火火墓戌，此时诸事不须为。更加天乙来临六，月奇临六亦同论。 又有时干入墓宫，课中时下忌相逢。戊戌壬辰兼丙戌，癸未丁丑一同凶。 五不遇时龙不精，号为日月损光明。时干来克日干上，甲日须知时忌庚。 奇与门兮共太阴，三般难得总加临。若还得二亦为吉，举措行藏必遂心。 更得值符值使利，兵家用事最为贵。常从此地击其冲，百战百胜君须记。 天乙之神所在宫，大将宜居击对冲。假令直符居离九，天英坐取击天篷。 甲乙丙丁戊阳时，神居天上要君知。坐击须凭天上奇，阴时地下亦如之。 若见三奇在五阳，偏宜为客自高强；忽然逢着五阴位，又宜为主好裁详。 直符前三六合位，太阴之神在前二，后一宫中为九天，后二之神为九地。 九天之上好扬兵，九地潜藏可立营，伏兵但向太阴位，若逢六合利逃形。 天地人分三遁名，天遁月精华盖临，地遁日精紫云蔽，人遁当知是太阴。 开门六乙合六己，地遁如斯而已矣。休门六丁共太阴，欲求人遁无过此。 要知三遁何所宜，藏形遁迹斯为美。庚为太白丙荧惑，庚丙相加谁会得？ 六庚加丙白入荧，六丙加庚荧入白。白入荧兮贼即来，荧入白兮贼须灭。 丙为悖兮庚为格，格则不通悖乱逆。丙加天乙为悖符，天乙加丙为飞悖。 庚加日干为伏干，日干加庚飞干格。加一宫兮战在野，同一宫兮战在国。 庚加直符天乙伏，直符加庚天乙飞。庚加癸兮为大格，加己为刑最不宜。 加壬之时为上格，又嫌岁月日时逢；更有一般奇格者，六庚谨勿加三奇。 此时若也行兵去，匹马只轮无返期。六癸加丁蛇夭矫，六丁加癸雀入江， 六乙加辛龙逃走，六辛加乙虎猖狂。请观四者是吉神，百事逢之莫措手。 丙加甲兮鸟跌穴，甲加丙兮龙反首。只此二者是吉神，为事如意十八九。 八门若遇开休生，诸事逢之总称情。伤宜捕猎终须获，杜好邀遮及隐形。 景上投书并破阵，惊能擒讼有声名。若问死门何所主，只宜吊死与行刑。 篷任冲辅禽阳星，英芮柱心阴宿名。辅禽心星为上吉，冲任小吉未全亨。 大凶篷芮不堪使，小凶英柱不精明。大凶无气变为吉，小凶无气亦同之。 要识九星配五行，各随八卦考羲经：坎篷星水离英火，中宫坤艮土为营， 乾兑为金震巽木，旺相休囚看重轻。与我同行即为相，我生之月诚为旺。 废于父母休于财，囚于鬼兮真不妄。假令水宿号天篷，相在初冬与仲冬， 旺于正二休四五，其余仿此自研穷。急则从神缓从门，三五反复天道亨。 十干加伏若加错，入库休囚吉事危。十精为使用为贵，起宫天乙用无遗。 天目为客地为主，六甲推兮无差理。劝君莫失此玄机，洞彻九宫扶明主。 宫制其门不为迫，门制其宫是迫雄。天网四张无路走，一二网低有路通， 三至四宫行入墓，八九高强任西东。节气推移时候定，阴阳顺逆要精通。 三元积数成六纪，天地未成有一理。请观歌里精微诀，非是贤人莫传与。  </description>
    </item>
    
  </channel>
</rss>